---
title: "Mít okolo sebe ty správné lidi - spolupráce se skupinou EnjoyTeam"
excerpt: "Slyšel/-a jsi už, že jsme průměrem 5 lidí, s kterými trávíme nejvíce svého času? Kteří lidé to pro tebe právě
nyní jsou? A jakými lidmi by ses nejraději obklopoval/-a v budoucnu?"
date: "2022-12-22 18:45:00"
author: "milos"
topics: ["spoluprace"]
---

Rádi bychom vám představili novou spolupráci se skupinou _EnjoyTeam_. Mnozí tuto skupinu aktivních lidí pravděpodobně
znáte, protože naše pravidelná setkání u čaje navštěvuje nemálo těch, kteří se akcí _EnjoyTeamu_ již alespoň jednou
zúčastnili. Pojďme ale popořadě.

Říká se, že předpokladem úspěchu je mít okolo sebe ty správné lidi. A pro nás to jsou lidé aktivní. Proto, když mě
oslovil _Steanly_, hlavní organizátor akcí _EnjoyTeamu_, s nabídkou spolupráce, tak jsem neváhal a nabídku přijal.
Spolupráce se skupinou _EnjoyTeam_ mě osobně dává velký smysl. V _EnjoyTeamu_ nalezneme množství mladých lidí, včetně
studentů, kterým nechybí zápal a nadšení. Nalezneme tam spostu lidí s otevřenou myslí, kteří nerezignovali na svůj
život, nespokojili se se všedností a stereotypem a nebojí se vystoupit z komfortní zóny svého obýváku a mají touhu
neustále zažívat něco nového.

Ten pravý život je totiž tam venku, s našimi přáteli. Bez přátel se jen stěží můžeme cítit spokojení a plní života.
Přátelé jsou těmi, kdo nás inspirují a podporují i když se nám zrovna třeba nedaří.

## Kdože to vlastně je ten EnjoyTeam?

_EnjoyTeam_ je parta organizátorů, kteří spojují aktivní lidi skrze volnočasové aktivity. Nejčastěji se s jejich
aktivitami setkáme v Praze, kde pořádají širokou škálu akcí, od deskovek přes různé sporty, bowling, lasergame až třeba
po párty večírky.

A pokud bys zrovna svou oblíbenou aktivitu v jejich kalendáři nenašel/-la, není nic jednoduššího, než si ve [Facebookové
skupině _EnjoyTeamu_](https://www.facebook.com/groups/727883977279628) zveřejnit svůj příspěvek s pozvánkou na danou akci a téměř jistě se ti ozve dostatek zájemců.
Zkrátka, s _EnjoyTeamem_ nikdy nejsi sám/sama!

## Jak souvisí zábava s osobnostním rozvojem?

Velice úzce. Skupina _EnjoyTeam_ dobře slouží pro ty, kteří chtějí navazovat nová přátelství. Díky navazování přátelství
můžeme navazovat kontakty s lidmi, kteří mají podobné zájmy nebo znají někoho, kdo nám může na naší cestě pomoci.

Smysluplné naplnění volného času je jedním z hlavních pilířů spokojeného života.

Naším mottem je _"Žij svou vášní,"_ což do značné míry vystihuje skutečnost, že chceme žít především tím, co nás baví a
zábava je tak přirozenou součástí našeho života.

Věříme, že tě aktivity _EnjoyTeamu_ osloví a rád/-a navštívíš některou z jejich nadcházejících akcí.
